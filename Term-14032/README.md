# اسناد درس برنامه‌سازی وب (با رویکرد برنامه‌نویسی جاوا)
در این بخش، قصد داریم تا در خصوص درس برنامه‌سازی وب (که در پاییز 1403 و بهار 1404) در دانشگاه صنعتی شریف و توسط اینجانب (یحیی پورسلطانی) ارائه شده‌است، ضمن ارائه‌ی توضیحاتی سازنده، نقشه‌ی راهی را برای یادگیری آن تقدیم کنیم.
## سرفصل کلی
درس برنامه‌سازی وب (در حالت کلی) درسی بسیار گسترده است؛ چنان که توسط برخی از دانششجویان به اقیانوسی به عمق یک میلیمتر یاد می‌شود! بنابراین ارائه‌ی آن دارای چالش‌های متعددی است؛ چرا که مخاطب انتظار دارد که در پایان درس، ضمن آشنایی با برنامه‌نویسی بک-اند و فرانت-اند، با مفاهیمی از دواپس و زیرساخت نیز آشنا شود! حال آن که این مباحث به خودی خود دارای مفاهیم مفصلی هستند. برای غلبه بر این پیچیدگی، تلاش کردیم که درس به دو بخش اساسی بک-اند و فرانت اند تقسیم شود و مفاهیم ناظر بر زیرساخت، در جریان تعدادی ورکشاپ ارائه گردد (ورکشاپ‌هایی که متاسفانه عموما به دلیل ترجیح دانشجویان بر دیدن یوتویوب و عدم حضور ایشان، تشکیل نشد!). با این حال، ترتیب دروس به شرحی است که در ادامه مطرح می‌شود.

### درس صفرم : مقدمه‌ای بر برنامه‌سازی وب
این درس در یک جلسه و در جریان معرفی کلاس، سرفصل‌ها و سیاست‌های آن ارائه می‌شود. در این بخش از درس، تلاش بر این است که ماهیت یک نرم‌افزار تحت وب و تفاوت‌های آن با سایر انواع نرم‌افزارها، تبیین شود؛ چرا که این دسته از نرم‌افزارها نیازمندی‌های ویژه‌ای دارند و نیازمند حد بالایی از مقیاس‌پذیری و دسترسی پذیری را (نسبت به سایر انواع نرم‌افزارها) دارند.
### درس یکم : مقدمه‌ای بر زبان جاوا اسکریپت
این درس، اولین درس از بخش Frontend و اولین درس از برنامه‌سازی وب است. در این بخش، مقدماتی از زبان جاوا اسکریپت گفته می‌شود. در این مقدمات، زبان جاوا اسکریپت از منظر **یک زبان برنامه‌سازی** مورد بررسی قرار می‌گیرد. این درس معمولا در قالب سه جلسه و در قالب عناوین اساسی زیر تدریس می‌شود : 
- مفاهیم اولیه (انواع داده‌ها، تبدیل انواع داده به یک دیگر)
- مفاهیمی از برنامه‌نویسی شی‌گرا در جاوا اسکریپت
- برنامه‌نویسی ناهمگام (Asynchronous) در جاوا اسکریپت (مفهوم Event Loop و مدیریت وقایع با آن، callback و Promise)
مفاهیم مورد بحث در این بخش، عمدتا شامل مفاهیمی است که دانشجویان نیازمند توضیحات بیشتر و مثال‌های فراوان هستند و شامل مفاهیم مقدماتی نمی‌شود. این بخش از درس به صورت مستقیم با Nodejs تدریس می‌شود.

### درس دوم : طراحی واسط کاربری
در این بخش، دانشجویان با مفاهیم اساسی در طراحی واسط کاربری (از منظر جنبه‌های بصری) آشنا می‌شوند. این درس معمولا در طی سه جلسه و با تاکید بر یادگیری HTML و مفاهیم اساسی CSS ادامه می‌یابد. در پایان این فصل انتظار می‌رود که دانشجویان ضمن آشنایی با ساختار یک سند تحت وب، با جنبه‌های بصری آن آشنا شوند.

در ادامه‌ی همین فصل، مجددا به مباحث زبان جاوا اسکریپت برمی‌گردیم و سعی می‌کنیم با تغییر درخت DOM و نیز مدیریت رخدادها (Events)، صفحه‌ای پویا را ایجاد کنیم.

### درس سوم : مقدمه‌ای بر REST API
همان طور که می‌دانیم، واسط‌های کاربری شامل منطق اصلی برنامه نیستند و منطق اصلی برنامه، در قالب برنامه‌ی دیگری (بکند) اجرا می‌شود. در این درس (معمولا در سه جلسه تدریس می‌شود) با مفاهیم زیر آشنا می‌شویم: 
- در ابتدا، دانشجویان با اجزای پروتکل HTTP و مفاهیم آن (نظیر اجزای HTTP Request و HTTP Response و نیز Status Codes و HTTP Verbs) آشنا می‌شوند.
- سپس با مفهوم API و سپس REST API آشنا می‌شوند. در جریان این بخش، با مزایای معماری REST نیز آشنا می‌شوند.
- در بخش بعدی، دانشجویان با دستور fetch در جاوا اسکریپت آشنا شده و با چالش‌های تعامل با واسط کاربری آشنا می‌شوند. سپس Single Page Application به عنوان راهکاری مناسب برای تعامل کارآمد کاربران با واسط کاربری معرفی می‌شود.
در پایان این فصل، دانشجویان آمادگی فراگیری هر یک از کتاب‌خانه‌های مناسب برای ساخت Single Page Application را دارند که در این دو نیمسال، کتابخانه‌ی ReactJS به عنوان یک کتاب‌خانه‌ی محبوب معرفی شد.
